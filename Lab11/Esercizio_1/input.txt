Nel corso del weekend un bug relativo al multiplayer di Dark Souls ha portato FromSoftware
a dover rimuovere l’accesso ai server delle versioni PC. Un problema che però potrebbe essere
decisamente più grave del previsto, considerata l’ultima mossa del team di sviluppo.
Come riportato su Steam, infatti, ora tutti e tre i giochi di Dark Souls non hanno più nessun
riferimento al multiplayer. Fino a poche ore fa tutti e tre i titoli includevano le tag relative al
multiplayer, ma ora sono completamente scomparse, come fatto notare da un utente del client di Valve.
E ci sono due possibili ragioni per cui tutto ciò sia accaduto, una decisamente più preoccupante rispetto
all’altra.
Il primo scenario è ovviamente quello dell’intervento. FromSoftware aveva dichiarato che i server
non sarebbero stati accessibili in via temporanea per poter correggere l’exploit. In questo caso
nulla di preoccupante: una volta che il team di sviluppo avrà risolto il tutto, le tag torneranno.
Conservarle in questo momento, tra l’altro, significherebbe anche essere accusati di falsa pubblicità,
visto che il comparto multiplayer non è accessibile. Il secondo scenario, invece, è quello peggiore. Se
l’exploit è decisamente troppo complesso a risolvere, il team di sviluppo potrebbe aver deciso
semplicemente di non riattivare più la modalità online.
Al momento non giungono comunicazioni da parte di FromSoftware, dunque vi invitiamo a prendere
questi due scenari con le pinze. Nel corso delle prossime ore, se il team di sviluppo lo riterrà
necessario, interverrà direttamente per smentire o confermare queste ipotesi. Vi ricordiamo,
infine, che il multiplayer dei giochi di Dark Souls è attivo su console,
visto che le versioni PlayStation 4, Nintendo Switch e Xbox One non sono afflitte dall’exploit.
Continuate a seguire Tom’s Hardware per tutte le novità e gli annunci in dirittura d’arrivo dal mondo
dei videogiochi.